Amsterdam
Amsterdam je hlavní město Nizozemska od roku 1808. Nesídlí v něm však parlament, vláda ani královská rodina, tyto instituce mají své sídlo v Haagu. V současnosti je největším nizozemským městem, jeho finančním a kulturním centrem. Žije zde přibližně 860 tisíc obyvatel, kteří se hlásí ke 177 různým národnostem.
Oude Kerk
Starý kostel je nejstarší dochovaná stavba Amsterdamu. Nachází se ve čtvrti De Wallen, známé jako "čtvrť červených luceren" a je obklopen prstencem nevěstinců s výkladními skříněmi, v nichž se nabízejí prostitutky.
Ve věži Starého kostela je zavěšena zvonkohra, kterou odlil původně v roce 1858 François Hemony. Z jeho 35 zvonů o váze 0-3400 kg a tónovém rozsahu "c1"-"d1" až "b4" se do současnosti dochovalo jen 14 největších, ostatní jsou od zvonařské firmy Eijsbouts.
Nieuwe Kerk
Nový kostel se nachází na náměstí Dam, vedle Královského paláce. Je po Starém kostelu druhým nejstarším kostelem v Amsterdamu. Biskup z Utrechtu svolil se stavbou dalšího kostela v roce 1408, neboť Starý kostel byl již příliš malý na to, aby mohl posloužit všem obyvatelům rozrůstajícího se města. Nový kostel byl zasvěcen sv. Marii a sv. Kateřině.
Kostel utrpěl při požárech v letech 1421 a 1452 a zcela shořel v roce 1645, kdy byl vystavěn znovu v gotickém stylu. Velkou renovací prošel v letech 1892–1914, kdy byl opatřen mnoha novogotickými detaily. Další renovace se uskutečnila v letech 1959–1980.
V současnosti se již v kostele nekonají bohoslužby, ale slouží k výstavním účelům a k pořádání varhanních koncertů. V tomto kostele se konají intronizace nizozemských králů a svatby členů královské rodiny. Jako poslední zde byl v roce 2013 intronizován nizozemský král Vilém Alexandr Oranžský, který zde měl v roce 2002 svatbu s Máximou Zorreguieta Cerruti. Byly zde intronizovány i jeho předchůdkyně Beatrix, Juliána a Vilemína.
Muzea
Město je proslaveno svými početnými a významnými muzei a galeriemi. Na rozlehlém Muzejním náměstí Museumplein stojí blízko sebe situována hned tři muzea: Rijksmuseum, Van Gogh Museum a Stedelijk Museum.
Rijksmuseum
Říšské muzeum je největší muzeum umění v Nizozemsku. Vzniklo v době Batávské republiky roku 1798 poté, co byl roku 1795 svržen místodržitel princ Vilém V. Oranžský a jeho umělecké sbírky zabaveny. Sbírka 200 nejvýznamnějších objektů byla otevřena roku 1800. Velké zásluhy o toto muzeum si získal holandský král Ludvík Bonaparte, bratr císaře Francouzů Napoleona Bonaparte. V úvodních sálech Rijksmusea jsou na modelech lodí, portrétech námořních hrdinů, mapách a uměleckořemeslných výrobcích z námořního obchodu ilustrovány nizozemské dějiny 16.-18. století. Dále jsou představeny portréty a emblémy vlády princů dynastie Oranžsko-Nasavské a skupinové portréty představitelů města. K největším plátnům patří Hostina Svatojiřského spolku ostrostřelců od Bartholomea van der Helst. Tato hostina se konala v Amsterdamu u příležitosti podepsání mírové dohody po skončení třicetileté války roku 1648 ve vestfálském Münsteru. Největší část sbírek tvoří obrazy a sochy, především olejomalby a kresby nizozemských a vlámských malířů počínaje 17. stoletím. Nejznámějšími obrazy jsou díla Rembrandta Harmensze van Rijn, především jeho Noční hlídka, dále Židovská svatba a také jeho portréty, autoportréty a zátiší. Další vrcholná umělecká díla vystavená v Rijksmuseu jsou mj. obrazy Mlékařka a Žena čtoucí dopis od Jana Vermeera, portréty Franse Halse a také Žena s lékařem a Veselá rodina od Jana Steena.
Van Gogh Museum
Van Gogh Museum prezentuje největší sbírku obrazů Vincenta van Gogha na světě. Je v něm uložena také velká část dopisů, které malíř psal svému bratru Theovi, svým sestrám a spřáteleným umělcům. Dále jsou v muzeu vystaveny obrazy mj. Paula Gauguina, Claude Moneta, Felixe Valottona, Pabla Picassa a Henri de Toulouse-Lautreca.
Anne Frank Huis
Dům Anne Frankové, ve kterém se během druhé světové války ukrývala rodina židovského podnikatele v potravinářství Franka až do prozrazení v roce 1944, je věnován expozici o utajeném životě rodiny. Čtrnácti- až patnáctiletá dcera Anne Franková zde napsala svůj deník; po prozrazení úkrytu rodiny zahynula v koncentračním táboře. Její deník byl po skončení druhé světové války vydán v mnoha jazycích.
